	ТЕМА ЗА ПРОЕКТ
към курс “Функционално програмиране”
за специалности Информатика, Компютърни науки (1 поток)
и Софтуерно инженерство
зимен семестър 2019/2020 г.


Генериране на изречения


Synopsis: Да се напише програма, която по зададено множество думи и техните характеристики строи на произволен принцип „смислени" изречения от тях.
Нека за този проект разглеждаме подмножество на българския език, в което има само четири части на изречението: определения, подлози, сказуеми и допълнения. Тогава на изречението "Голямото куче лае птиците." ще правим следния разбор: думата "голямото" е определение, "куче" е подлог, "лае" е сказуемо и "птиците" е допълнение. Допълненията могат дори да бъдат словосъчетания, като в изречението "Зелените жаби гледат към небето.". За удобство разглеждаме само думи и словосъчетания, които могат да да се причислят към един от горните четири вида. Нека е даден речник от думи и словосъчетания, в който всеки елемент носи със себе си най-много два етикета:


* Етикет, указващ каква роля може да играе думата в изречението – точно един измежду стринговете "О", "П", "С" и "Д" за съответните видове думи.
* Етикет, указващ какъв род или какво число е думата – за подлозите и определенията им трябва да бъде точно един измежду стринговете "м", "ж", "ср" и "мн". За сказуемите трябва да бъде само един измежду "ед" и "мн", тъй като за тях родът на подлога няма значение, само числото. Допълненията нямат свойства, които да ни интересуват, следователно не носят такъв етикет въобще.


Частите от горните примерни изречения биха били представени в базата данни по следния начин (подредбата им няма значение):


* ("голямото", "О", "ср") – определение, среден род (следователно единствено число)
* ("куче", "П", "ср") – подлог, среден род (също единствено число)
* ("лае", "С", "ед") – сказуемо, единствено число – за него родът няма значение
* ("птиците", "Д") – допълнение, без друга информация
* ("зелените", "О", "мн")
* ("жаби", "П", "мн")
* ("гледат", "С", "мн")
* ("към небето", "Д")


“Правилно построено” ще наричаме такова изречение, за което вторите етикети на подлога и неговото определение съвпадат, докато числата на подлога и сказуемото просто си “подхождат” – ако подлогът е с етикет "мн", значи и сказуемото трябва да е с "мн"; ако подлогът е с друг етикет за род, значи сказуемото трябва да е с етикет "ед". Изреченията в разглежданото от нас подмножество на българския език ще имат строго фиксирана структура, както показаните две – където всяка част на изречението се среща точно по веднъж, и думите са подредени само в тази последователност. Освен това изреченията трябва да започват с главна буква и да завършват с точка – изисквания, които не зависят от участващите в него думи.
Целта на проекта е да се напише програма, която по зададена база от данни – списък от думи и словосъчетания с техните коректни характеристики (етикети), генерира на произволен принцип правилно построени изречения, изградени от тях. Изреченията могат да бъдат само от вида, показан в двата примера по-горе, и е достатъчно да бъдат граматически коректни съгласно гореописаните условия.
